---
layout: post
title: รีวิว Huawei CV10 / มาทรงแว่นแต่เป็น VR 6DOF
date: '2024-12-12T22:13:00.000+07:00'
author: Pakkapon Phongthawee
tags:
- review
thumbnail: /assets/images/thumbnail/review-huawei-vr-cv10.jpg
modified_time: '2024-12-12T22:13:00.000+07:00'
---

Huawei Official เอามาโละสต็อกใน Taobao มือหนึ่งเหลืออยู่ 749 หยวน (3500 บาท) ตอน 11/11 เลยหน้ามืดจัดมาเฉยเลย

- เปิดตัวปี 2021 เดือน 11 (หลัง Quest2 ได้ 1 ปี)
- ใช้เลนแพนเค้ก น้ำหนักเบาเพียงแค่ 180 กรัม
- ราคาเปิดตัว 3999 หยวน (ประมาณ 20,000 บาท)

### รายละเอียดโดยทั่วไป
ตัวกล่องที่ได้มาจะเป็น 2 กล่องแล้วเอาสายคาดมัดรวมไว้ด้วยกัน กล่องแรกจะเป็นตัวแว่น ส่วนกล่องที่สองจะเป็นจอยและกล้อง เนื่องจากตัวแว่น จริงๆ แล้วมี 2 โหมดคือโหมด 3DOF (ให้นึกถึงพวกแว่น XREAL) กับ 6DOF (VR เต็มระบบ)  โดยสามารถซื้อเฉพาะตัวแว่นเพื่อใช้งานเฉพาะโหมด 3DOF ได้ (ราคาเฉพาะแว่น เปิดตัว 2999 หยวน ราคาโละสต็อก 499 หยวน ประมาณ 2500 บาท)
ตัวแว่นต่อกับคอมด้วย USB Type-C ก่อนหน้านี้ผมมี HDMI เป็น Type-C ซื้อมาใช้กับแว่น XREAL ปรากฏภาพไม่ออกครับ ต้องไปซื้อสายมาอีกเส้น DP เป็น type-C ภาพถึงออก ค่าสายอีกประมาณ 700 หรือสามารถต่อเครื่องที่เป็น Thuderbolt ได้ ภาพออกเหมือนกัน (อันนี้ผมลองแล้ว) แต่สุดท้ายผมก็เสียตังเพิ่มอีก 700 ซื้อสายแล้วรอส่งอีก 2 อาทิตย์ ฮ่า

### โหมด 3DOF
จะไม่มีกล้องสองตัวข้างบนแว่นกับ controller โดยกล้องสามารถถอดออกมาได้ การจะใช้ในโหมดนี้จำเป็นจะต้องใช้คู่กับมือถือ Huawei ที่ออกมาช่วงรุ่น P30 ถึงรุ่น P50 เท่านั้น และต้องเป็นเครื่องรหัสจีนเท่านั้น มีคนใน reddit เอามาลองกับรหัส global แล้วใช้ไม่ได้ 

ลองเอามาต่อกับคอมแล้วภาพไม่ออก พร้อมกับ software ของ Huawei VR จะแจ้งว่าให้ต่อเป็น 6DOF ไม่ให้ใช้ 3DOF ในคอมนั่นเอง  อีกทั้งผมลองเอาต่อกับมือถือของผม ROG6 ปรากฏว่าภาพออก แต่ว่าภาพมันตะแคงข้างใช้ไม่ได้อ่านไม่รู้เรื่อง และ 3DOF ก็ไม่ทำงานเป็นแค่ภาพนิ่งๆ บนหน้าจอ ดังนั้นถ้าจะซื้อมาใช้แค่ 3DOF ไม่เวิร์ค ถ้าจะซื้อก็ซื้อให้ครบเซ็ทไปเลย 

### โหมด 6DOF
ในกล่องจะมีคู่มือให้ลิงค์ไปโหลด driver จากเว็บ Huawei เมื่อลงแล้วตัว SteamVR จะมองเห็นแว่นสามารถใช้เล่นเกมได้เลย ตัว Controller ใช้ได้ดี  ตัวแว่นไม่ค่อยล็อคกับหัวเท่าไร คงไม่เหมาะกับเกมที่เคลื่อนไหวเยอะ (ในกล่องแถมสายรัดเพิ่มความแน่นมาให้ด้วย แต่คิดว่ามันก็ไม่ค่อยแน่นอยู่ดี) 
ลองเล่น MSFlightSim ไป 2 ชั่วโมง ซึ่งเป็นเกมนั่งอยู่กับเก้าอี้เลยไม่มีปัญหาเรื่องแว่นไม่แน่น แต่ปัญหาที่สัมผัสได้เลยคือ Tracking ถ้าเป็นตอนที่เรากำลังทำอะไรอยู่ จิ้มโน้น จิ้มนี่จะไม่รู้สึก แต่มันจะมีช่วงที่เครื่องบินเราอยู่นิ่งๆ ไม่ได้ทำอะไร รอถึงที่หมาย จะสังเกตได้ว่าภาพจะเขยิบเข้าหาตัวแล้วเขยิบออกไปเล็กน้อยอยู่ตลอดเวลา เหมือนระบบ 6DOF ไม่เทพขนาดนั้น แต่ถ้าตอนลองใช้หน้าจอ PC พิมพ์งานกับ Virtual desktop ไม่มีอาการเขยิบแบบนี้ก็เลยไม่เข้าใจเหมือนกันว่าเกิดอะไรขึ้น

![อุปกรณ์แว่นทั้งหมด](/assets/images/post/review-huawei-vr-cv10/huawei-cv10-all-accessories.jpg)


ด้วยส่วนตัวตอนนี้มีแว่นอยู่อีก 2 ตัวคือ Quest 3  กับ XReal Air 1 ดังนั้นจะเทียบกับ 2 ตัวนี้แล้วกัน


### ถ้าซื้อไปเล่นเกม
Quest 3 กินขาด tracking ไม่มีปัญหา screendoor effect น้อยกว่า Huawei 

### ถ้าซื้อไปต่อเป็นจอแยกสำหรับนั่งพิมพ์งาน
Huawei ชนะ เพราะน้ำหนักเบา ใส่ Quest พิมพ์งานทั้งปวดคอ ทั้งอบอ้าวจนเหงื่อแตก ส่วน XReal ตัว FOV น้อยกว่าน้อยกว่า Huawei มาก อีกทั้งด้วยความที่เป็น 6DOF เต็มระบบ เวลาเราโยกคอจะไม่มีปัญหาภาพมันติดตามาแบบ XReal แต่ปัญหา screendoor ของ Huawei หนักกว่าของ Xreal  อันนี้ถ้าคนอื่นลองอาจจะให้คะแนน XReal มากกว่าเพราะหักคะแนนเรื่อง screendoor จนหมด 

### ถ้าซื้อไปดูหนัง
XReal ชนะ เบากว่า 2 เท่า ใส่สบายกว่าตัว Huawei มันจะรู้สึกขาแว่นหนีบกว่า XReal พอนอนใส่ที่ดูหนังที่ไม่ต้องใช้ 6DOF ตัว Huawei เลยเสียจุดเด่นไป 

![กล่องแว่น Huawei CV10](/assets/images/post/review-huawei-vr-cv10/huawei-cv10-box.jpg)


Review คร่าวๆ ก็ประมาณนี้ครับ คงพอตัวนี้ออกไปใช้พิมพ์งานนอกสถานที่ตอนปีใหม่ แล้วเดี๋ยวถ้าเจออะไรเพิ่มเติมตอนใช้นอกสถานที่เดี๋ยวมารีวิวเพิ่มครับ

